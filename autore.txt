Stanley Kubrick (New York, 26 luglio 1928 – St Albans, 7 marzo 1999) è stato un regista, sceneggiatore 
e produttore cinematografico statunitense naturalizzato britannico.

Viene considerato uno dei più grandi e geniali cineasti della storia del cinema, è stato anche direttore 
della fotografia, montatore, scenografo, creatore di effetti speciali, scrittore, fotografo. Le sue opere
 sono considerate dal critico cinematografico Michel Ciment "tra i più importanti contributi alla cinematografia
 mondiale del ventesimo secolo".[2] Ha diretto in totale tredici lungometraggi ed è stato candidato per tredici 
volte al Premio Oscar, vincendolo solo nel 1969 per gli effetti speciali di 2001: Odissea nello spazio. Nel 1997
 gli è stato assegnato il Leone d'oro alla carriera al Festival del cinema di Venezia.

È conosciuto per aver affrontato con grande successo di critica e pubblico[3] un ampio numero di generi
 cinematografici: il genere guerra con Paura e desiderio, Orizzonti di gloria e Full Metal Jacket, il noir con Il
 bacio dell'assassino, il thriller con Rapina a mano armata, il peplum con Spartacus, la commedia nera con Lolita,
 la satira politica con Il dottor Stranamore, la fantascienza con 2001: Odissea nello spazio, la fantascienza sociologica 
con Arancia meccanica, il genere storico con Barry Lyndon, l'horror con Shining, il dramma psicologico con Eyes Wide Shut.